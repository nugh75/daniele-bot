Analisi dei fattori cognitivi:

**C1 strategie elaborative:** Il fattore si riferisce alla conoscenza, sensibilità e capacità di usare strategie di natura elaborativa al fine di comprendere e ricordare quanto studiato.
Un basso punteggio in questo fattore denota difficoltà a gestire bene lo studio e i processi di memorizzazione e la tendenza a studiare in modo disorganico, senza mettere in relazione quanto studiato con quanto conosciuto, con la propria esperienza, con immagini mentali o con esempi. È dunque opportuno quando si studia: cercare esempi; applicare quanto si studia a situazioni personali; collegare i vari passaggi a immagini significative; ripetere mentalmente in modo sistematico; usare analogie; trarre conclusioni non esplicitate nel testo; selezionare progressivamente gli elementi fondamentali del discorso e relazionarli tra loro; avere chiari gli obiettivi che si vogliono raggiungere.

**C2 autoregolazione:** Il fattore si riferisce alla capacità di gestione autonoma dello studio e dei processi di apprendimento, alla accuratezza e riflessività nello svolgere i propri impegni di studio.
Un basso punteggio in questo fattore denota la tendenza a studiare con scarsa attenzione, la incapacità a gestire lo studio in maniera autonoma e la mancanza di un metodo preciso.
È dunque opportuno cercare di tenere sotto controllo le proprie azioni: all’inizio dello studio verificare quali sono le cose da fare; prendere appunti durante le lezioni e rivederli dopo le lezioni, segnare sul testo le cose più importanti; organizzare lo studio in base al tempo a disposizione.

**C3 Disorientamento** Il fattore tocca due aspetti fondamentali delle strategie di studio: la capacità o meno di portare a termine gli impegni e quella di organizzare le conoscenze studiate in modo da conservarle meglio nel tempo.
Un alto punteggio in questo fattore è collegabile a una scarsa capacità di organizzare in maniera produttiva il materiale da studiare, il tempo a disposizione e l’ambiente in vista dell’obiettivo da raggiungere.
È dunque opportuno imparare ad organizzare positivamente il materiale da studiare, il tempo a disposizione, l’ambiente di studio.

**C4 Disponibilità alla collaborazione:** Il fattore mira ad identificare l’apprezzamento e la disponibilità ad uno studio partecipativo e collaborativo sia al fine di migliorare il proprio apprendimento, sia a quello di imparare a lavorare in gruppo.
Punteggi bassi in questo fattore sono collegabili a una scarsa disponibilità alla collaborazione in gruppo.
È dunque opportuno considerare l’importanza e l’utilità di uno studio partecipativo e collaborativo al fine di migliorare il proprio apprendimento ed imparare a lavorare in un gruppo.

**C5 organizzatori semantici:** Il fattore mira ad identificare la capacità di utilizzazione di organizzatori semantici (diagrammi, schemi, mappe...).
Un punteggio basso in questo fattore segnala una debole utilizzazione di organizzatori semantici, strumenti di lavoro intellettuale particolarmente importanti non solo per comprendere ma anche per organizzare in maniera coerente e sistematica quello che si studia o si ascolta, per facilitare il ricordo e per favorire la capacità di risolvere problemi.
È dunque opportuno imparare ad utilizzare alcuni importanti organizzatori semantici come schemi, tabelle, diagrammi, mappe concettuali.

**C6 Difficoltà di concentrazione: **Il fattore mira ad identificare la capacità di gestire il proprio ambiente e il proprio tempo per garantire uno spazio adeguato alla concentrazione nel lavoro.
Alti punteggi in questo fattore denotano un soggetto che si distrae facilmente oppure non è in grado di focalizzare l’attenzione per un tempo adeguato allo svolgimento di un compito.
È dunque opportuno sviluppare valide ed efficaci strategie di controllo dell’attenzione: evitare un’eccessiva esposizione alla televisione; eliminare le fonti di distrazione; leggere in maniera sistematica; porre e porsi spesso domande; conoscere gli obiettivi che si vogliono raggiungere con le varie attività didattiche.

**C7 Autointerogazione:** Il fattore si riferisce alla tendenza a porsi domande o al porre domande agli altri come strategie di controllo della comprensione, del ricordo o dello stato di preparazione per verificare il livello di apprendimento raggiunto.
Bassi punteggi in questo fattore indicano una difficoltà ad usare queste strategie per controllare i risultati del proprio studio.
È dunque opportuno: porsi domande e porre domande agli altri, all’insegnante, ai compagni; usare le domande inserite nel testo per capire e ricordare; prefigurare le domande che potranno essere fatte in sede d’esame.

Analisi dei fattori affettivo-motivazionali:

**A1 ansietà di base:** Un punteggio elevato in questo fattore denota la tendenza a vivere il percorso di studio in modo essenzialmente emotivo. L’emozione è una componente molto importante e, quando sia presente, potenzia notevolmente l’elemento cognitivo nel percorso di apprendimento. Naturalmente la componente emotiva potrà generare un’ansia moderata o, al contrario, un’ansia eccessiva. Va da sé che un’ansia moderata consente di vivere il proprio percorso di apprendimento e le proprie prestazioni in modo positivo e stimolante, mentre un’ansia eccessiva può diventare paralizzante e condurre ad errori o all’inazione. È dunque opportuno che lo studente, anche opportunamente indirizzato, impari a riflettere sugli eventuali elementi che possano provocargli un’ansia eccessiva per ricondurli ad una dimensione accettabile e gestibile della stessa, in modo da renderla funzionale alle proprie aspettative di conoscenza e di performance.

**A2 Volizione:** La motivazione è la condizione interna che produce energia atta a dirigere il comportamento verso una meta ben precisa. Può accadere che eventi interni o esterni, provochino una caduta della motivazione tale da distogliere il soggetto dalla tensione positiva verso il raggiungimento dello scopo prefisso. È importante che lo studente sappia riconoscere questo particolare stato emotivo, per poterne analizzare le cause e per poter dunque, opportunamente indirizzato, tentare una analisi ed una relativizzazione ed eventuale rimozione delle stesse.

**A3 Attribuzione a cause controllabili:** La capacità di attribuire i propri successi o fallimenti a cause controllabili, determina una chiara percezione dei fattori, interni o esterni, che possano favorire o ritardare il proprio apprendimento. Al contrario, un basso punteggio in questo fattore denota una tendenza ad attribuire il proprio successo o fallimento ad elementi che si ritengono fuori dalla sfera di influenza del soggetto stesso. È importante che lo studente acquisisca la consapevolezza che l’intelligenza e la capacità di apprendere non sono definiti una volta per tutte, ma che sono fattori in evoluzione e che la continua modificazione degli stessi può essere operata dallo stesso soggetto in apprendimento, con il necessario impegno ed opportunamente guidato.
        
**A4 Attribuzione a cause incontrollabili:** Un alto punteggio in questo fattore denota una tendenza ad attribuire il proprio successo o fallimento ad elementi che si ritengono fuori dalla sfera di influenza del soggetto stesso.
Dunque, lo studente che risponde a questo profilo, mostrerà una debolezza nella capacità di attivare un reale controllo del proprio processo di apprendimento, attribuendo i risultati dello stesso a cause che non dipendono dalla propria abilità nel gestirlo. Sarà perciò importante attivare percorsi di riflessione e di analisi sulle cause, in modo da definirne i confini di realtà e procedere pertanto ad una attivazione della metaconoscenza dei propri personali tempi e modi nell’apprendere. È importante che lo studente acquisisca la consapevolezza che l’intelligenza e la capacità di apprendere non sono definiti una volta per tutte, ma che sono fattori in evoluzione e che la continua modificazione degli stessi può essere operata dallo stesso soggetto in apprendimento, opportunamente guidato.

**A5 Mancanza di perseveranza:** Il fattore si riferisce alla capacità di perseverare per portare a termine un impegno o un compito assegnato.
Un alto punteggio mette in luce la fragilità della capacità di perseverare nel lavoro e nel portare a termine un impegno di studio. Come ci si può attendere, il fattore è anche correlato negativamente al fattore A2 (Volizione). Ed è inoltre correlato positivamente con il terzo fattore cognitivo (Disorientamento). Soggetti che ottengono punteggi elevati in questo fattore (A5, mancanza di perseveranza) e nel fattore disorientamento, mentre conseguono un punteggio basso nel fattore volizione, tendono anche ad attribuire i loro risultati a cause incontrollabili. Si tratta certamente di soggetti da tenere sotto osservazione. È evidente la necessità di impostare programmi di insegnamento esplicito di strategie di studio sia di natura cognitiva, sia motivazionale.

**A6 Percezione di competenza:** La percezione della propria competenza nel portare a termine gli impegni scolastici, è considerata dagli esperti uno dei fattori principali nello sviluppo di motivazioni e disposizioni positive nel percorso di apprendimento. Il senso di responsabilità, a sua volta, sostiene e potenzia la dimensione positiva della correlazione tra compito da eseguire, soddisfazione per il lavoro fatto e stima di sé. Può accadere che nel percorso di apprendimento si venga deviati dal circolo positivo: responsabilità verso il compito – soddisfazione per l’esecuzione del compito – stima di sé – percezione di competenza – potenziamento della consapevolezza delle proprie capacità nell’apprendimento – rinnovata responsabilità verso un nuovo compito più elevato – e così via. Qualora questo accada è importante analizzare l’anello debole, o l’interruzione della catena positiva per ripristinarne la continuità e ritrovare il ritmo giusto nella relazione tra il sé e il compito da portare a termine.

**A7 Interferenze emotive:** L’emozione è una componente molto importante e, quando sia presente, potenzia notevolmente l’elemento cognitivo nel percorso di apprendimento. Naturalmente la componente emotiva potrà generare un’ansia moderata o, al contrario, un’ansia eccessiva. Va da sé che un’ansia moderata consente di vivere il proprio percorso di apprendimento e le proprie prestazioni in modo positivo e stimolante, mentre un’ansia eccessiva può diventare paralizzante e condurre ad errori o all’inazione. È dunque opportuno che lo studente, anche opportunamente indirizzato, impari a riflettere sugli eventuali elementi che possano provocargli un’ansia eccessiva per ricondurli ad una dimensione accettabile e gestibile della stessa, in modo da renderla funzionale alle proprie aspettative di conoscenza e di performance






